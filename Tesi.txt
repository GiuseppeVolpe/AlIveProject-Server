CAPITOLO 1 - Introduzione

I recenti progressi conseguiti nell'ambito del Natural Language Processing (NLP), ramo dell'Intelligenza Artificiale che 
si occupa di consentire agli elaboratori di comprendere l'ambiguo linguaggio umano, sono strabilianti. Si pensi alla 
recente introduzione di ChatGPT, modello di linguaggio in grado di conversare in maniera incredibilmente fluida e verosimile 
con gli utenti, risolvendo svariati problemi di NLP, come Question Answering, Machine Translation, Code Generation, ... .
Nonostante i modelli di NLP siano diventati estremamente potenti, alcuni campi ad oggi non ne hanno giovato in 
maniera soddisfacente; uno di questi è quello dei videogiochi, che ho deciso di trattare per passione di lunga data. 
L'intento di questo progetto è quello di disporre di un tool che consenta anche ai meno esperti del settore del NLP di 
poter creare NPC (Non-Playable-Character) in grado di dialogare in maniera fluida con i giocatori di un videogioco, senza 
l'ausilio di rigidi dialoghi predefiniti. Qui entra in gioco uno dei più significativi problemi; i videogiochi, infatti, per 
quanto possa sembrare controintuitivo, sono artefatti costituiti da regole che garantiscono l'integrità del prodotto. Come è 
possibile creare personaggi di un videogioco che siano in grado di conversare in maniera libera senza rischiare inesorabilmente 
di uscire al di fuori delle regole che caratterizzano il mondo di gioco? Questo verrà approfondito nei capitoli seguenti. 
Nel Capitolo 2, invece si porrà l'attenzione su una ricerca dello stato dell'arte che evidenzia come al momento il problema 
non sia ancora stato affrontato in maniera esaustiva.

CAPITOLO 2 - Stato dell'arte

2.1 Videogames come fonti di dati
Un frequente modo di correlare NLP a videogiochi è quello di utilizzare l'enorme fonte di contenuti testuali associati ai 
prodotti videoludici per costruire un dataset volto all'addestramento di modelli di linguaggio. 
Nel lavoro "Multilingual Persuasion Detection: Video Games as an Invaluable Data Source for NLP" 
[Teemu Pöyhönen, Mika Hämäläinen e Khalid Alnajjar, Università di Helsinki, 10/07/2022], si tratta l'incredibile potenziale 
testuale associato ai dialoghi contenuti nei videogiochi, spesso annotati dagli stessi sviluppatori e quindi 
decisamente predisposti all'elaborazione per l'addestramento di modelli di NLP. 
Nella ricerca "Natural Language Processing in Game Studies Research: An Overview" 
[José P. Zagal, Noriko Tomuro, Andriy Shepitsen] si parla di come il Natural Language Processing applicato alle recensioni 
sui videogames possa dare un ingente contributo alla ricerca nell'ambito dei "Game Studies".
Nell'articolo "The Wisdom of the Gaming Crowd" [Robert Jeffrey, Pengze Bian, Fan Ji, Penny Sweetser] si utilizzano ancora una 
volta le recensioni a tema videoludico, in particolare quelle pubblicate sulla nota piattaforma "Steam", 
con il fine di assistere i giocatori negli acquisti futuri e aiutare gli sviluppatori a migliorare i loro prodotti.

2.2 Usare il NLP per migliorare i contenuti dei videogames
L'approccio che si adotterà in questo progetto è opposto, consiste nell'utilizzo di dati esterni, reali o sintetici che siano, 
per la creazione di dialoghi convincenti all'interno dei videogiochi. Questa direzione è quella presa in alcuni lavori, come 
in "Generative Agents: Interactive Simulacra of Human Behavior" 
[Joon Sung Park, Joseph C. O’Brien, Carrie J. Cai, Meredith Ringel Morris, Percy Liang, Michael S. Bernstein, 07/04/2023], in 
cui si utilizzano Large Language Models per creare agenti che si comportino in maniera verosimile all'interno del mondo di 
gioco, che si configura come un vero e proprio ecosistema. Un altro lavoro interessante è 
"Generating Role-Playing Game Quest Descriptions With the GPT-2 Language Model" 
[Susanna Värtinen, Università di Aalto, 10/12/2021], in cui viene usato il modello di linguaggio GPT-2, ulteriormente addestrato 
su su un dataset composto da quest di vari videogiochi RPG per generare missioni. 
Questi studi, seppur interessanti, non forniscono un supporto agli sviluppatori di videogiochi di ogni sorta nella 
creazione semplificata e generica di NPC dialoganti. 
Nel capitolo seguente si parlerà del modo in cui si intende affrontare questo problema.

CAPITOLO 3 - Metodologia